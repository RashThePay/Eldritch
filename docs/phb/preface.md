---
sidebar_position: 0
---
# پیشگفتار

روزی روزگاری، در زمان‌های بسیار دور، در سرزمینی به نام ایالات متحده‌ی غربی میانه — به‌طور خاص ایالت‌های مینه‌سوتا و ویسکانسین — گروهی از دوستان گرد هم آمدند تا تاریخ بازی‌ها را برای همیشه دگرگون کنند.

قصدشان این نبود. از خواندن داستان‌هایی درباره‌ی جهان‌های جادو، هیولاها و ماجراجویی خسته شده بودند. می‌خواستند در آن جهان‌ها بازی کنند، نه اینکه فقط تماشاچی باشند. اینکه بعدها بازی دیوها و دخمه‌ها را اختراع کردند و انقلابی در بازی‌ها به پا کردند که تا امروز ادامه دارد، دو چیز را نشان می‌دهد.

اول اینکه نشان می‌دهد که آن‌ها چقدر زیرک و نابغه بودند که فهمیدند بازی‌ها بهترین راه برای کاوش در جهان‌هایی هستند که نمی‌توانند وجود داشته باشند. تقریباً هر بازی مدرن، چه روی دستگاه‌های دیجیتال بازی شود چه روی میز، تا حدی مدیون د.و.د. است.

دوم اینکه گواهی است بر جذابیت ذاتی بازی‌ای که خلق کردند. دیوها و دخمه‌ها جرقه‌ی پدیده‌ای جهانی و پویا را زد. این اولین بازی نقش‌آفرینی است و هنوز هم یکی از بهترین‌هاست.

برای بازی د.و.د. و بازی کردن آن به بهترین شکل، لازم نیست همه‌ی قوانین را بخوانید، همه‌ی جزئیات بازی را حفظ شوید یا استاد هنر غریب تاس‌ اندازی شوید. هیچ‌کدام از این کارها هیچ تأثیری بر بهترین بخش بازی ندارند.

آنچه لازم دارید دو چیز است: اول اینکه دوستانی داشته باشید که بتوانید بازی را با آن‌ها شریک شوید. بازی کردن با دوستان بسیار سرگرم‌کننده است، اما د.و.د. چیزی بیشتر از سرگرمی است.

بازی د.و.د. تمرینی در خلق مشترک است. شما و دوستانتان داستان‌های حماسی خلق می‌کنید که پر از کشمکش و درام به‌یادماندنی است. جوک‌های بامزه‌ای می‌سازید که سال‌ها بعد هم شما را می‌خنداند. تاس‌ها به شما سخت می‌گیرند، اما شما ادامه می‌دهید. خلاقیت جمعی شما داستان‌هایی می‌سازد که بارها و بارها تعریفشان می‌کنید؛ داستان‌هایی که از کاملاً مسخره تا افسانه‌ای متغیرند.

اگر دوستانی ندارید که علاقه‌مند به بازی باشند، نگران نباشید. جادوی خاصی در اطراف میز د.و.د. وجود دارد که هیچ چیز دیگری نمی‌تواند با آن برابری کند. اگر با کسی بازی کنید، احتمالاً در نهایت دوستان خوبی خواهید شد. این یکی از عوارض جانبی بازی است. گروه بازی بعدی‌تان همین نزدیکی است؛ در نزدیک‌ترین فروشگاه بازی، انجمن آنلاین یا گردهمایی بازی.

چیزی که لازم دارید دوم اینکه تخیل زنده‌ای داشته باشید یا مهم‌تر از آن، تمایل به استفاده از هرچه تخیل دارید. لازم نیست استاد قصه‌گویی یا هنرمند برجسته‌ای باشید. فقط باید میل به خلق کردن داشته باشید، و شجاعت این را که چیزی بسازید و با دیگران شریک شوید.

خوشبختانه، همان‌طور که د.و.د. می‌تواند دوستی‌هایتان را مستحکم کند، می‌تواند اعتمادبه‌نفس شما را برای خلق کردن و شریک شدن بالا ببرد. د.و.د. بازی است که به شما یاد می‌دهد دنبال راه‌حل‌های بامزه بگردید، ایده‌های ناگهانی که می‌توانند مشکلی را حل کنند را شریک شوید و خودتان را به سمت تصور کردن چیزی که می‌تواند باشد هل دهید، نه اینکه فقط چیزی را که هست بپذیرید.

اولین شخصیت‌ها و ماجراجویی‌هایی که خلق می‌کنید احتمالاً مجموعه‌ای از کلیشه‌ها خواهند بود. این برای همه صادق است؛ از بزرگترین بازیگردان‌های تاریخ تا دیگران. این واقعیت را بپذیرید و به سراغ خلق دومین شخصیت یا ماجراجویی بروید که بهتر خواهد بود و سپس سومی که بهتر از آن خواهد بود. این کار را در طول زمان تکرار کنید و به‌زودی خواهید توانست هر چیزی را خلق کنید؛ از داستان پس‌زمینه‌ی یک شخصیت تا جهانی حماسی از ماجراجویی‌های فانتزی.

وقتی این مهارت را به دست آوردید، برای همیشه مال شماست. نویسندگان، هنرمندان و خالقان بی‌شماری می‌توانند سرآغاز خود را به چند صفحه یادداشت د.و.د.، چند تاس و میز آشپزخانه نسبت دهند.

از همه مهم‌تر اینکه د.و.د. مال شماست. دوستانی که در اطراف میز پیدا می‌کنید مخصوص شما خواهند بود. ماجراجویی‌هایی که شروع می‌کنید، شخصیت‌هایی که خلق می‌کنید، خاطراتی که می‌سازید — همه‌ی این‌ها مخصوص شماست. د.و.د. گوشه‌ی شخصی شماست از جهان، جایی که آزادید هر کاری که می‌خواهید بکنید.

حالا بروید. قوانین بازی و داستان جهان‌هایش را بخوانید، اما همیشه به یاد داشته باشید که شما هستید که به آن‌ها جان می‌دهید. بدون جرقه‌ی زندگی که شما به آن‌ها می‌دهید، هیچ هستند.

مایک مِرلز  
مِی ۲۰۱۴