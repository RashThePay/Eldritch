# دورف
> «دیر کردی، الف!» روی خشن صدایی آشنا به گوشش رسید. بروئنور بَتلهَمِر از پشت سر به سمت جسد دشمنش رفت و بی‌اعتنا به این موضوع که هیولای سنگین روی دوست الفی‌اش افتاده بود، گفت: «می‌دونستم اگه بگردم، قاطی دردسر پیدات می‌کنم!»   
نوک بینی دراز و اغلب شکسته‌ی دورف و ریش سرخ آتشینش که حالا رگه‌هایی از سفیدی در آن افتاده بود، برای الف دیدنی و خوشایند بود.  
— آر.ای. سالواتوره، کریستال شارد

پادشاهی‌هایی سرشار از شکوه باستانی، تالارهایی کنده‌شده در ریشه‌ی کوه‌ها، طنین چکش و تیشه در معادن عمیق و کوره‌های فروزان، پایبندی به خاندان و سنت، و نفرت سوزانی از گابلین‌ها و اورک‌ها—این رشته‌های مشترک همه‌ی دورف‌ها را به هم پیوند می‌دهد.

## کوتاه‌قامت و استوار
دورف‌ها جسور و سخت‌جان‌اند و به چیره‌دستی در جنگاوری، معدن‌کاوی، سنگ‌تراشی و فلزکاری معروف هستند. اگرچه قدشان به ندرت به ۵ فوت می‌رسد، اما آن‌قدر پهن و چگالند که می‌توانند به اندازه‌ی انسانی دو فوت بلندتر از خودشان وزن داشته باشند. شجاعت و استقامتشان نیز به‌راحتی با هر یک از مردمان بزرگ‌تر برابری می‌کند.

رنگ پوست دورف‌ها از قهوه‌ای تیره تا رنگ‌های روشن‌تری که با سرخی آمیخته‌شده متفاوت است، اما رایج‌ترین رنگ‌ها قهوه‌ای روشن یا طیف‌های تیره‌تر آن شبیه به برخی رنگ‌های خاک است. موهایشان را بلند می‌گذارند اما مدل‌های ساده‌ای دارند و رنگ آن معمولاً سیاه، خاکستری یا قهوه‌ای است، اما دورف‌های روشن‌تر اغلب موی سرخ دارند. مردان دورف به ریش خود بسیار اهمیت می‌دهند و آن را با دقت مرتب می‌کنند.

## حافظه‌ی طولانی، کینه‌ی دیرپا
دورف‌ها می‌توانند بیش از ۴۰۰ سال عمر کنند، بنابراین پیرترین دورف‌های زنده اغلب دنیایی بسیار متفاوت را به یاد می‌آورند. برای مثال، برخی از پیرترین دورف‌های ساکن سیتادل فلبر (در جهان قلمروهای فراموش‌شده) روزی را به یاد می‌آورند که بیش از سه قرن از آن می‌گذرند، وقتی اورک‌ها بر قلعه چیره شدند و آن‌ها را به تبعیدی ۲۵۰ ساله کشاندند. این طول عمر، دیدگاهی از دنیا به آن‌ها می‌دهد که نژادهای کم‌عمرتر مانند انسان‌ها و هافلینگ‌ها فاقد آن هستند.

دورف‌ها استوار و پایدارند مثل کوه‌هایی که دوستشان دارند، قرن‌ها را با استقامت استواری پشت سر می‌گذارند و تغییر چندانی نمی‌کنند. سنت‌های خاندان خود را گرامی می‌دارند، نسب خود را به نخستین دژهای باستانی‌شان در روزهای آغازین دنیا می‌رسانند و این سنت‌ها را به‌سادگی کنار نمی‌گذارند. بخشی از این سنت‌ها، ارادت به خدایان دورف‌هاست که ارزش‌های دورفی کار پرتلاش، چیرگی در نبرد و ارادت به کوره را پاس می‌دارند.

دورف‌ها به‌تنهایی نیز مصمم و وفادارند، به قول خود وفا می‌کنند و در عمل قاطع‌اند، گاهی تا مرز سرسختی. بسیاری از دورف‌ها حس قوی عدالت دارند و آسان نمی‌بخشند. خطایی که در قبال یک دورف انجام شود، خطایی به کل خاندان اوست، پس آن‌چه با انتقام‌جویی یک دورف آغاز می‌شود، می‌تواند به دشمنی تمام‌عیار خاندان‌ها تبدیل شود.

## خاندان و پادشاهی‌ها
پادشاهی‌های دورفی کیلومترها زیر کوه‌ها امتداد دارند، جایی که دورف‌ها جواهرات و فلزات گران‌بها استخراج می‌کنند و اشیای شگفت‌انگیز می‌سازند. آن‌ها زیبایی و هنرمندی فلزات گران‌بها و جواهرات ظریف را دوست دارند و در برخی دورف‌ها این عشق به آز و طمع تبدیل می‌شود. هر ثروتی که نتوانند در کوه‌هایشان بیابند، از طریق تجارت به دست می‌آورند. از قایق خوششان نمی‌آید، بنابراین انسان‌ها و هافلینگ‌های تاجر اغلب تجارت کالاهای دورفی را در مسیرهای آبی بر عهده می‌گیرند. از اعضای قابل‌اعتماد نژادهای دیگر در شهرهای دورفی استقبال می‌شود، اگرچه برخی مناطق حتی برای آن‌ها نیز ممنوع است.

واحد اصلی جامعه‌ی دورفی، خاندان است و دورف‌ها جایگاه اجتماعی را بسیار ارزشمند می‌دانند. حتی دورف‌هایی که فرسنگ‌ها دور از پادشاهی خود زندگی می‌کنند، هویت و وابستگی‌های خاندانی خود را گرامی می‌دارند، دورف‌های خویشاوند را می‌شناسند و نام نیاکانشان را در سوگندها و نفرین‌ها بر زبان می‌آورند. بی‌خاندان بودن، بدترین سرنوشتی است که می‌تواند برای یک دورف رخ دهد.
دورف‌ها در سرزمین‌های دیگر معمولاً هنرمند هستند، به‌ویژه اسلحه‌ساز، زره‌ساز و جواهرساز. برخی مزدور یا محافظ می‌شوند و به خاطر شجاعت و وفاداری‌شان خواهان زیادی دارند.

## خدا، طلا و خاندان
دورف‌هایی که زندگی ماجراجویی را در پیش می‌گیرند، ممکن است انگیزه‌شان اشتیاق به گنج، چه برای خود گنج، چه برای هدفی خاص یا حتی از روی میل به کمک به دیگران، باشد. دورف‌های دیگر به خاطر دستور یا الهام یک خدا، فراخوانی مستقیم یا فقط میل به آوردن افتخار برای یکی از خدایان دورفی به ماجراجویی پا می‌گذارند. خاندان و نیاکان نیز انگیزه‌های مهمی هستند. یک دورف شاید به دنبال بازگرداندن افتخار ازدست‌رفته‌ی خاندان خود باشد، انتقام خطایی باستانی را که خاندانش متحمل شده بگیرد یا پس از تبعید از خاندان جایگاه جدیدی به دست آورد. شاید هم دورفی به دنبال تبر جنگی نیاکانش بگردد، تبر جنگی که قرن‌ها پیش در میدان نبرد گم شده است.

> ## بدبین و دیرجوش  
> دورف‌ها با بیشتر نژادها تا حد قابل‌قبولی کنار می‌آیند. «تفاوت بین یک آشنا و یک دوست حدوداً صد سال است»، این ضرب‌المثلی دورفی است که شاید کمی اغراق باشد، اما قطعاً به این نکته اشاره دارد که برای عضوی از نژادی کم‌عمر مانند انسان‌ها چقدر دشوار است که اعتماد یک دورف را به دست آورد.  
**الف‌ها**: وابستگی به الف‌ها عاقلانه نیست. نمی‌شود حدس زد یک الف بعد از این چه کار می‌کند؛ وقتی چکش به سر اورک بخورد، به همان اندازه که ممکن است شمشیر بیرون بکشند، ممکن است شروع به آواز خواندن کنند. بی‌پروایند و سبک‌سر. اما دو چیز هست که می‌شود در موردشان گفت: آهنگرهای زیادی ندارند، اما آن‌هایی که دارند کار بسیار خوبی انجام می‌دهند. و وقتی اورک‌ها یا گابلین‌ها از کوه‌ها سرازیر می‌شوند، خوب است که الفی پشت سرت داشته باشی. شاید به خوبی یک دورف نباشد، اما بی‌شک آن‌ها هم از اورک‌ها به اندازه‌ی ما متنفرند.»  
**هافلینگ‌ها**: «بله، مردمانی خوشایند هستند. اما یک قهرمان هافلینگ را به من نشان بده. یک امپراتوری، یک ارتش پیروزمند. حتی گنجی جاودانه که با دست‌های هافلینگ ساخته شده باشد. هیچ. چطور می‌شود آن‌ها را جدی گرفت؟»  
**انسان‌ها**: «وقتی وقت بگذاری تا یک انسان را بشناسی، آن وقت دیگر آن انسان در بستر مرگ است. اگر خوش‌شانس باشی، خویشاوندی دارد، شاید دختری یا نوه‌ای، که دست و دلش به خوبی او باشد. آن هنگام است که می‌توانی دوست انسان پیدا کنی. و ببین چه می‌کنند! وقتی دلشان به چیزی گرم شود، آن را به دست می‌آورند، خواه گنج اژدها باشد خواه تخت پادشاهی یک امپراتوری. باید این‌گونه تعهد را تحسین کرد، حتی اگر بیشتر وقت‌ها برایشان دردسر درست کند.»

## نام‌های دورفی
نام یک دورف را طبق سنت، یکی از بزرگان خاندان اعطا می‌کند. هر نام دورفی اصیلی بارها و بارها در نسل‌ها استفاده و باز استفاده شده است. نام یک دورف متعلق به خاندان است، نه فرد. دورفی که نام خاندان را بدنام کند یا ننگ به آن بیاورد، از آن نام محروم می‌شود و طبق قانون از استفاده از هر نام دورفی دیگری به جای آن منع می‌شود.

**نام‌های مردانه:** آدریک، آلبریک، بئرن، بارند، بروتور، بروِنور، دین، داراک، دلگ، ابِرک، آینکیل، فارگریم، فِلینت، گاردِین، هَربِک، کیلدراک، مُرگران، اُرسیک، اُسکار، رانگریم، روریک، تاکلین، تورادین، تورین، توردِک، تراوبون، تراووک، اُلفگار، فویت، ووندال  

**نام‌های زنانه:** آمبِر، آرتین، آودهیلد، باردرین، دَگنال، دیزا، اِلدِث، فالکران، فینِلن، گانلودا، گوردیس، هِلجا، هلین، کاترا، کریسترید، ایلده، لیفتراسا، ماردرد، ریسوین، سانل، تُربِرا، تُرگا، ویسترا

**نام‌های خاندان:** بالدرک، بَتلهَمِر، براون‌آنویل، دانکیل، فایرفرج، فروست‌بِرد، گورن، هُلدرهک، آیرونفیست، لودِر، لوتگِر، رُمنهایم، استراکِلن، تُرون، اونگارت

## ویژگی‌های نژادی دورفی
شخصیت دورفی شما مجموعه‌ای از ویژگی‌های ذاتی دارد که بخشی از سرشت دورفی او است.

**افزایش امتیاز توانایی**: امتیاز بنیه‌ی شما ۲ امتیاز افزایش می‌یابد.

**سن**: دورف‌ها با همان سرعتی که انسان‌ها بالغ می‌شوند، بالغ می‌شوند، اما تا ۵۰ سالگی جوان به حساب می‌آیند. به‌طور میانگین، حدود ۳۵۰ سال عمر می‌کنند.

**جبهه‌ی اخلاقی**: بیشتر دورف‌ها قانون‌گرا هستند، به‌طور راسخ به فواید جامعه‌ای منظم و قانون‌مند باور دارند. آن‌ها همچنین به سمت نیک‌خواهی گرایش دارند، با حس قوی بازی عادلانه و این باور که همه باید در فواید نظم عادلانه سهیم باشند.

**اندازه**: دورف‌ها بین ۴ تا ۵ فوت قد دارند و به‌طور میانگین حدود ۱۵۰ پوند وزن دارند. سایز شما متوسط است.

**سرعت**: سرعت پایه‌ی حرکت شما ۲۵ فوت است. سرعت شما با پوشیدن زره‌ی سنگین کاهش نمی‌یابد.

**دید در شب**:   شما به زندگی زیرزمینی عادت کرده‌اید بنابراین بینایی برتری در تاریکی و نور کم دارید. می‌توانید در نور کم تا ۶۰ فوت اطراف خود را مانند نور روشن ببینید، و در تاریکی مانند نور کم ببینید. نمی‌توانید در تاریکی رنگ‌ها را تشخیص دهید.

**مقاومت دورفی**: وقتی تاس نجات می‌اندازید تا از مسمومیت دوری کنید، دست بالا دارید و در برابر آسیب سمی (در فصل ۹ توضیح داده شده) مقاومت دارید.

**آموزش نبرد دورفی**: شما در استفاده از تبر جنگی، تبر دستی، چکش پرتابی و چکش جنگی چیره‌اید.

**قابلیت در مهارت ابزار**: شما در استفاده از ابزار هنرمند مورد انتخاب خود چیره می‌شوید: ابزار آهنگری، ابزار آبجو‌سازی یا ابزار سنگ‌تراشی.

**هوش سنگی**: هرگاه تاس سنجش هوش (تاریخ) می‌اندازید که مربوط به منشأ سنگ‌تراشی باشد، در مهارت تاریخ قابل هستید و دو برابر عدد کمکی قابلیت خود را به تاس اضافه می‌کنید، نه عدد کمکی قابلیت معمول.

**زبان‌ها**: می‌توانید به زبان‌های رایج و دورفی صحبت کنید، بخوانید و بنویسید. زبان دورفی پر است از همخوان‌های سفت و صداهای گلوگاهی، و این ویژگی‌ها به زبان دیگری که یک دورف ممکن است صحبت کند، سرایت می‌کند.

**زیرنژاد**: دو زیرنژاد اصلی دورف‌ها در جهان‌های د.و.د. فراوانند: دورف‌های تپه‌ای و دورف‌های کوهی. یکی از این زیرنژادها را انتخاب کنید.

### دورف تپه‌ای
به‌عنوان یک دورف تپه‌ای، حواس تیزی دارید، بینش عمیقی دارید و مقاومت قابل‌توجهی دارید. دورف‌های طلایی فِیرون در پادشاهی جنوبی خودشان دورف تپه‌ای هستند، همان‌طور که نیدار تبعیدشده و کلار پست‌شده‌ی کراین در دنیای دراگون‌لنس.

**افزایش امتیاز توانایی**: امتیاز درایت شما ۱ امتیاز افزایش می‌یابد.

**جان‌سختی دورفی**: بیشینه‌ی امتیاز جان شما ۱ جان افزایش می‌یابد و هر بار که ارتقای سطح پیدا می‌کنید ۱ جان دیگر نیز بیشتر می‌شود.

### دورف کوهی
به‌عنوان یک دورف کوهی، نیرومند و سخت‌جان هستید زیرا به زندگی دشوار در زمین‌های ناهموار عادت کرده‌اید. احتمالاً قدبلند هستید (نسبت به باقی دورف‌ها)، و به سمت رنگ روشن‌تر گرایش دارید. دورف‌های سپر شمالی فِیرون، به همراه خاندان حاکم هیلار و خاندان نجیب دایوار در دراگون‌لنس، دورف کوهی هستند.

**افزایش امتیاز توانایی**: امتیاز قدرت شما ۲ امتیاز افزایش می‌یابد.

**آموزش زره‌ی دورفی**: شما در استفاده از زره‌ی سبک و متوسط قابلیت دارید.

> ### دوئرگار
> در شهرهایی عمیق در سیاه‌ژرف، دوئرگار یا دورف‌های خاکستری زندگی می‌کنند. این موجودات بی‌رحم و مخفی، بازرگان برده هستند که برای اسیر جهان سطحی را غارت می‌کنند، سپس طعمه‌ی خود را به نژادهای دیگر سیاه‌ژرف می‌فروشند. آن‌ها توانایی‌های جادویی ذاتی دارند که با آن می‌توانند نامرئی شوند یا به‌طور موقت به اندازه‌ی غول رشد کنند.