---
sidebarlabel: "فصل ۲: نژادها"
---

# نژادها
بازدید از یکی از شهرهای بزرگ در جهان‌های دیوها و دخمه‌ها، مثلاً واتر دیپ، شهر آزاد گری‌هاوک، یا حتی شهر عجیب و غریب سیجیل، شهر درها، شما را شگفت‌زده می‌کند. صداهای گفتگو به زبان‌های بی‌شماری در هم می‌آمیزند. بوی پخت‌وپز غذاهای مختلف با بوی خیابان‌های شلوغ و فاضلاب نامناسب درهم آمیخته می‌شود. ساختمان‌هایی با سبک‌های معماری متنوع، منشأ گوناگون ساکنانشان را نشان می‌دهند.

و مردمان این شهرها، مردمانی با اندازه، شکل و رنگ‌های متفاوت، با لباس‌هایی با طیفی شگفت‌انگیز از سبک‌ها و رنگ‌ها، نماینده نژادهای مختلفی هستند، از هافلینگ‌های ریزجثه و دورف‌های قوی‌هیکل تا الف‌های باشکوه و زیبا، که در میان قومیت‌های مختلف انسانی زندگی می‌کنند.

در میان اعضای این نژادهای رایج، نژادهای عجیب و غریبی نیز یافت می‌شوند: اژدهازادی درشت‌هیکل که در میان جمعیت راه خود را باز می‌کند، یا تیفلینگی زیرک با شیطنت در نگاهش که در سایه‌ها کمین کرده است. گروهی از گنوم‌ها می‌خندند و یکی از آن‌ها یک اسباب‌بازی چوبی بامزه را که خودبه‌خود حرکت می‌کند، کوک می‌کند. نیم‌الف‌ها و نیم‌اورک‌ها در کنار انسان‌ها زندگی و کار می‌کنند، بی آنکه کاملاً به نژاد هیچ‌یک از والدین خود تعلق داشته باشند. و کمی آن‌طرف‌تر، در تاریکی و دور از نور خورشید، یک دراو تنها و فراری از گستره زیرزمینی جهان زیرین ایستاده که تلاش می‌کند در جهانی که از نژاد او می‌ترسد، راه خود را پیدا کند.

## انتخاب نژاد
انسان‌ها رایج‌ترین مردم در جهان‌های د.و.د. هستند، اما آن‌ها در کنار دورف‌ها، الف‌ها، هافلینگ‌ها و گونه‌های خیالی بی‌شماری دیگر زندگی و کار می‌کنند. شخصیت شما به یکی از این مردمان تعلق دارد.

هر نژاد هوشمند جهانگان برای ماجراجوی تحت کنترل بازیکن مناسب نیست. دورف‌ها، الف‌ها، هافلینگ‌ها و انسان‌ها رایج‌ترین نژادهایی هستند که ماجراجویانی را می‌سازند که گروه‌های عادی را تشکیل می‌دهند. اژدهازادها، گنوم‌ها، نیم‌الف‌ها، نیم‌اورک‌ها و تیفلینگی‌ها کمتر به عنوان ماجراجو رایج هستند. دراو، زیرنژادی از الف‌ها، نیز غیرمعمول هستند.

انتخاب نژاد شما بر بسیاری از جنبه‌های شخصیتتان تأثیر می‌گذارد. این انتخاب ویژگی‌های اساسی را مشخص می‌کند که در سراسر حرفه ماجراجویی شخصیتتان وجود دارد. هنگام تصمیم‌گیری، نوع شخصیتی که می‌خواهید بازی کنید را در نظر داشته باشید. برای مثال، یک هافلینگ می‌تواند انتخاب خوبی برای یک یاغی مخفی‌کار باشد، یک دورف جنگجوی سخت‌جانی می‌سازد و یک الف می‌تواند استاد جادوی خفیه باشد.

نژاد شخصیت شما نه تنها بر امتیازات و ویژگی‌های توانایی‌هایش تأثیر می‌گذارد، بلکه سرنخ‌هایی برای ساخت داستان شخصیتتان نیز فراهم می‌کند. توصیف هر نژاد در این فصل شامل اطلاعاتی است که به شما در نقش‌آفرینی یک شخصیت از آن نژاد کمک می‌کند، از جمله ویژگی‌های شخصیتی، ظاهر فیزیکی، ویژگی‌های جامعه و گرایش‌های جبهه‌ی اخلاقی. این جزئیات پیشنهاداتی هستند که به شما در فکر کردن درباره شخصیتتان کمک می‌کنند؛ ماجراجویان ممکن است به‌طور گسترده‌ای از هنجارهای نژاد خود منحرف شوند. ارزش دارد که در مورد اینکه چرا شخصیت شما متفاوت است فکر کنید، زیرا این یک راه مفید برای فکر کردن درباره پیشینه و خصوصیات اوست.

### ویژگی‌های نژادی
توصیف هر نژاد شامل ویژگی‌های نژادی است که برای اعضای آن نژاد رایج هستند. موارد زیر در میان ویژگی‌های بیشتر نژادها ظاهر می‌شوند:

#### افزایش امتیاز توانایی
هر نژاد یکی یا چند تا از امتیازات توانایی شخصیت را افزایش می‌دهد.

#### سن
این مورد، سن بلوغ یک عضو از آن نژاد و همچنین طول عمر مورد انتظار آن نژاد را ذکر می‌کند. این اطلاعات می‌تواند به شما کمک کند تصمیم بگیرید شخصیتتان در شروع بازی چند ساله است. می‌توانید سنی را برای شخصیتتان انتخاب کنید که می‌تواند توضیحی برای برخی از امتیازات توانایی‌های او باشد. برای مثال، اگر یک شخصیت جوان یا بسیار پیر بازی کنید، سن شخصیت ممکن است توضیحی برای امتیاز پایین قدرت یا بنیه او باشد، در حالی که داشتن سن بالا ممکن است دلیل امتیاز بالای هوش یا درایتباشد.

#### جبهه‌ی اخلاقی
بیشتر نژادها گرایش‌هایی به سمت جبهه‌های اخلاقی خاصی دارند که در این بخش توصیف شده‌اند. این گرایش‌ها برای شخصیت‌های بازیکن الزام‌آور نیستند، اما فکر کردن در مورد اینکه چرا مثلاً دورفتان بر خلاف با جامعه قانون‌مدار دورف‌ها، بی‌قانون است، می‌تواند به شما کمک کند شخصیتتان را بهتر تعریف کنید.

#### اندازه
شخصیت‌های بیشتر نژادها اندازه‌ی متوسط هستند، یک دسته‌بندی اندازه که شامل موجوداتی به بلندی تقریبی ۴ تا ۸ فوت (۱.۲ تا ۲.۴ متر) می‌شود. اعضای چند نژاد کوچک (بین ۲ تا ۴ فوت، یا ۰.۶ تا ۱.۲ متر) هستند، که به این معنی است که برخی از قوانین بازی آن‌ها را به شیوه‌ای متفاوت تحت تأثیر قرار می‌دهد. مهم‌ترین این قوانین این است که شخصیت‌های کوچک در به‌کارگیری سلاح‌های سنگین مشکل دارند، همان‌طور که در فصل ۶ توضیح داده شده است.

#### سرعت
سرعتتان تعیین می‌کند که هنگام سفر (فصل ۸) و نبرد (فصل ۹) چقدر می‌توانید حرکت کنید.

#### زبان‌ها
به واسطه نژادتان، شخصیتتان می‌تواند به زبان‌های خاصی صحبت کند، بخواند و بنویسد. فصل ۴ رایج‌ترین زبان‌های جهانگان د.و.د. را فهرست می‌کند.

#### زیرنژادها
برخی نژادها زیرنژادهایی دارند. اعضای یک زیرنژاد ویژگی‌های نژاد والدین را به علاوه ویژگی‌های مشخص‌شده برای زیرنژاد خود دارند. روابط میان زیرنژادها به‌طور قابل‌توجهی از نژادی به نژاد دیگر و از جهانی به جهان دیگر متفاوت است. برای مثال، در دنیای داستانی دراگون‌لنس، دورف‌های کوهی و دورف‌های تپه در کنار هم به عنوان قبیله‌های مختلف یک مردم زندگی می‌کنند، اما در قلمروهای فراموش‌شده، آن‌ها در پادشاهی‌های جداگانه و دور از هم زندگی می‌کنند و به خود لقب دورف‌های سپر و دورف‌های زرین داده‌اند.