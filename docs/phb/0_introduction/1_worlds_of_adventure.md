# جهان‌های ماجراجویی

جهان‌های متعدد بازی دیوها و دخمه‌ها مکان‌هایی پر از جادو و هیولا، جنگاوران شجاع و ماجراجویی‌های شگفت‌انگیز هستند. آن‌ها بر پایه‌ی فانتزی قرون‌وسطایی بنا شده‌اند و سپس موجودات، مکان‌ها و جادوهای خاصی به آن‌ها اضافه شده که این جهان‌ها را منحصربه‌فرد می‌کند.

جهان‌های بازی دیوها و دخمه‌ها در یک کیهان عظیم به نام جهانگان وجود دارند، به شیوه‌های عجیب و مرموزی به هم و به پهنه‌های وجودی دیگر متصل شده‌اند، مثل پهنه‌ی عنصرینه‌ی آتش یا ژرفای بی‌پایان مغاک. در این جهانگان، جهان‌های بی‌نهایت متنوعی وجود دارد. بسیاری از آن‌ها به عنوان جهان‌های رسمی بازی د.و.د. منتشر شده‌اند. افسانه‌های قلمروهای فراموش‌شده، دراگون‌لنس، گری‌هاوک، خورشید تاریک، میستارا و اِبِرون در تاروپود جهانگان بافته شده‌اند. در کنار این جهان‌ها، صدها هزار جهان دیگر وجود دارد که توسط نسل‌های متمادی بازیکنان د.و.د. برای بازی‌هایشان خلق شده است. و در میان این همه جهان در جهانگان، شما می‌توانید جهان خودتان را خلق کنید.

همه‌ی این جهان‌ها ویژگی‌های مشترکی دارند، اما هر جهان با تاریخ و فرهنگ‌‌های منحصر‌به‌فرد، موجودات و نژادهای متمایز، جغرافیای فانتزی، دخمه‌های باستانی و شروران حیله‌گرش متمایز می‌شود. برخی نژادها در جهان‌های مختلف ویژگی‌های غیرمعمولی دارند. برای مثال، هافلینگ‌های قلمروهای فراموش‌شده آدمخواران جنگل‌نشین هستند و الف‌ها عشایر بیابان‌گرد. برخی جهان‌ها نژادهایی دارند که در دیگر جهان‌ها ناشناخته‌اند، مثل جنگ‌زاده‌ها در اِبِرون که سربازانی هستند که برای جنگیدن در جنگ آخر خلق‌ شده و جان‌ یافته‌اند. برخی جهان‌ها تحت سلطه‌ی یک داستان بزرگ هستند، مثل جنگ اژدها که نقش مرکزی در جهان دراگون‌لنس دارد. اما همه‌ی آن‌ها جهان‌های د.و.د. هستند و می‌توانید از قوانین این کتاب برای خلق یک شخصیت و بازی کردن در هر کدام از آن‌ها استفاده کنید.

بازی‌گردان ممکن است کمپین‌ را در یکی از این جهان‌ها یا جهانی که خودش خلق کرده است قرار دهد. چون تنوع زیادی میان جهان‌های د.و.د. وجود دارد، باید با بازی‌گردان درباره‌ی هر قانون خانگی که در بازی شما وجود دارد چک کنید. در نهایت، بازی‌گردان مرجع نهایی درباره‌ی کمپین‌ و جهان آن است، حتی اگر آن جهان یک جهان منتشرشده باشد.
