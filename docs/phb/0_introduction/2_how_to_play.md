# چگونه بازی کنیم
بازی دیوها و دخمه‌ها بر اساس الگوی زیر پیش می‌رود:
1. بازی‌گردان محیط را توصیف می‌کند. بازی‌گردان به بازیکنان می‌گوید شخصیت‌هایشان کجا هستند و اطرافشان چه چیزهایی هست، و دامنه‌ی کلی از گزینه‌هایی که پیش رویشان است را ارائه می‌دهد (اتاق چند در دارد، روی میز چه چیزهایی هست، در میخانه چه کسانی حضور دارند و غیره).
2. بازیکنان توصیف می‌کنند که می‌خواهند چه کاری انجام دهند. گاهی یک بازیکن به‌جای کل گروه صحبت می‌کند، مثلاً می‌گوید «ما درِ شرقی را امتحان می‌کنیم.» گاهی ماجراجویان مختلف کار‌های مختلفی می‌کنند: یکی ممکن است صندوق گنج را جستجو کند در حالی که دومی نماد اسرارآمیزی را که روی دیوار حکاکی شده بررسی می‌کند و سومی مراقب هیولاهاست. در این هنگام لازم نیست بازیکنان نوبت‌شان را رعایت کنند، اما بازی‌گردان به همه گوش می‌دهد و تصمیم می‌گیرد چطور پیامدهای آن اقدامات را مشخص کند.  

    گاهی مشخص کردن پیامدهای یک کار ساده است. اگر ماجراجویی بخواهد از اتاقی عبور کند و در را باز کند، بازی‌گردان ممکن است بگوید که در باز می‌شود و آنچه در آن‌سوی در است را توصیف کند. اما ممکن است در قفل باشد، کف زمین تله‌ی مرگباری پنهان شده باشد یا شرایط دیگری وجود داشته باشد که کار را برای ماجراجو چالش‌برانگیز کند. در این موارد، بازی‌گردان تصمیم می‌گیرد چه اتفاقی می‌افتد و اغلب با انداختن تاس پیامدهای فعالیت را تعیین می‌کند.
3. بازی‌گردان پیامدهای اقدامات ماجراجویان را روایت می‌کند. توصیف پیامدها اغلب به نقطه‌ی تصمیم‌گیری دیگری می‌رسد که جریان بازی را دوباره به مرحله‌ی اول برمی‌گرداند.

 چه ماجراجویان با احتیاط یک ویرانه را کاوش کنند، چه با شاهزاده‌ی حیله‌گری صحبت کنند یا چه در نبرد مرگبار با اژدهایی نیرومند گیر کرده باشند، این الگو برقرار است. در برخی موقعیت‌ها، به‌ویژه نبرد، فعالیت‌ها ساختاریافته‌تر هستند و بازیکنان (و بازی‌گردان) نوبت‌شان را برای انتخاب فعالیت‌ها و مشخص کردن پیامد آن‌ها رعایت می‌کنند. اما بیشتر وقت‌ها بازی سیال و منعطف است و با شرایط ماجراجویی وفق پیدا می‌کند.

اغلب فعالیت‌های یک ماجراجویی در ذهن بازیکنان و بازی‌گردان اتفاق می‌افتد و به توصیفات کلامی بازی‌گردان برای خلق صحنه تکیه دارد. برخی بازی‌گردان دوست دارند از موسیقی، تصاویر یا افکت‌های صوتی ضبط‌شده استفاده کنند تا فضای بازی را بسازند و بسیاری از بازیکنان و بازی‌گردان‌ها صداهای مختلفی برای ماجراجویان، هیولاها و شخصیت‌های دیگرشان در بازی استفاده می‌کنند. گاهی بازی‌گردان ممکن است نقشه‌ای پهن کند و از مهره‌ها یا مینی‌فیگورهای کوچک برای نشان دادن هر موجودی که در صحنه است استفاده کند تا بازیکنان بتوانند ردیابی کنند که هرکسی کجاست.

## تاس‌های بازی
بازی از تاس‌های چندوجهی با تعداد مختلف وجه استفاده می‌کند. می‌توانید این تاس‌ها را در فروشگاه‌های بازی و بسیاری از کتاب‌فروشی‌ها پیدا کنید.

در این کتاب و سایر کتاب‌های د.و.د.، تاس‌های مختلف با کلمه‌ی تاس و بعد از آن عدد وجه‌هایشان نامیده می‌شوند: تاس۴، تاس۶، تاس۸، تاس۱۰، تاس۱۲ و تاس ۲۰. برای مثال، تاس۶ یک تاس شش‌وجهی است (مکعب معمولی که بسیاری از بازی‌ها از آن استفاده می‌کنند).

تاس‌ درصدی، یا تاس۱۰۰ کمی متفاوت کار می‌کند. شما  با انداختن دو تاس ده‌وجهی که عددشان از ۰ تا ۹ است عددی بین ۱ تا ۱۰۰ به دست می‌آورید. یکی از تاس‌ها (که قبل از انداختن مشخص می‌شود) رقم دهگان را می‌دهد و دیگری رقم یکان را. برای مثال، اگر ۷ و ۱ بیندازید، نتیجه ۷۱ است. دو صفر عدد ۱۰۰ را نشان می‌دهد. برخی تاس‌های ده‌وجهی با عددهای دهگان شماره‌گذاری شده‌اند (۰۰، ۱۰، ۲۰ و غیره) که تشخیص رقم دهگان از یکان را آسان‌تر می‌کند. در این صورت، انداختن ۷۰ و ۱، یعنی ۷۱ و انداختن ۰۰ و ۰، به‌معنای ۱۰۰ است.

وقتی لازم است تاس بیندازید، قوانین به شما می‌گویند چند تاس از یک نوع مشخص را بیندازید و چه عددهای کمکی‌ای را اضافه کنید. برای مثال، «۳تاس۸+۵» یعنی سه تاس هشت‌وجهی بیندازید، آنها را با هم جمع کنید و ۵ را به جمعشان اضافه کنید.

واژه‌ی تاس در عبارت‌های «۱تاس۳» و «۱تاس۲» هم دیده می‌شود در حالی که چنین تاس‌هایی وجود ندارند. برای شبیه‌سازی انداختن ۱تاس۳، یک تاس شش‌وجهی بیندازید و عدد انداخته‌شده را به ۲ تقسیم کنید (اگر کسری شد، گرد کنید). برای شبیه‌سازی انداختن ۱تاس۲، هر تاسی بیندازید و بسته به اینکه عدد فرد است یا زوج، ۱ یا ۲ را به آن اختصاص دهید. (به‌طور جایگزین، اگر عدد انداخته‌شده بیشتر از نصف وجه‌های تاس باشد، نتیجه ۲ است.)

## تاس ۲۰
آیا شمشیر ماجراجو به اژدها آسیب می‌زند یا فقط از روی پولک‌های آهنینی‌اش می‌لغزد؟ آیا اُگر هیولا فریب‌کاری ماجراجو را باور می‌کند؟ آیا شخصیتی می‌تواند از رودخانه‌ای خروشان شنا کند؟ آیا شخصیتی می‌تواند از انفجار اصلی گلوله‌ی آتشین کنار بکشد یا اینکه آسیب آتشین کامل را متحمل می‌شود؟ در مواردی که نتیجه‌ی یک فعالیت نامشخص است، بازی دیوها و دخمه‌ها به انداختن تاس ۲۰ برای تعیین موفقیت یا شکست تکیه می‌کند.

هر شخصیت و هیولایی در بازی قابلیت‌هایی دارد که توسط شش امتیاز توانایی تعریف می‌شوند. این توانایی‌ها قدرت، چابکی، بنیه، هوش، درایت و جذبه هستند و معمولاً برای بیشتر ماجراجویان بین ۸ تا ۱۸ متغیرند. (امتیازهای هیولاها ممکن است تا ۱ پایین یا تا ۳۰ بالا باشد.) این امتیازهای توانایی و عددهای اصلاحی مشتق‌شده از آن‌ها پایه‌ی تقریباً هر تاس ۲۰ است که بازیکن برای شخصیت یا هیولایش می‌اندازد.

تاس سنجش توانایی، تاس حمله و تاس نجات سه نوع اصلی تاس ۲۰ هستند که هسته‌ی قوانین بازی را شکل می‌دهند. هر سه این مراحل ساده را دنبال می‌کنند.

1. **تاس را بیندازید و عدد را اضافه کنید.** یک تاس ۲۰ بیندازید و عدد اصلاحی مربوطه را اضافه کنید. این معمولاً عدد اصلاحی مشتق‌شده از یکی از شش امتیاز توانایی است و گاهی شامل عدد کمکی قابلیت است تا مهارت شخصیت را در آن کار نشان دهد. (برای جزئیات هر توانایی و نحوه‌ی تعیین عدد اصلاحی توانایی، به فصل ۱ مراجعه کنید.)

2. **عددهای افزایشی و کاهشی مربوط به شرایط را اعمال کنید**. ویژگی یک کلاس، طلسم، شرایط خاص یا اثر دیگر ممکن است عددی را به تاس اضافه یا از آن کسر کند.

3. **مجموع را با عدد هدف مقایسه کنید.** اگر مجموع برابر یا بیشتر از عدد هدف باشد، تاس سنجش توانایی، تاس حمله یا تاس نجات شما موفقیت‌آمیز است. در غیر این صورت، در آن شکست می‌خورید. معمولاً بازی‌گردان است که عدد هدف را تعیین می‌کند و به بازیکنان می‌گوید که تاس سنجش توانایی، تاس حمله یا تاس نجاتشان موفقیت‌آمیز بوده یا نه.
    عدد هدف برای تاس سنجش توانایی یا تاس نجات، درجه سختی (DC) نامیده می‌شود. عدد هدف برای تاس حمله، درجه زره (AC) نامیده می‌شود.

با این قانون ساده پیامد بیشتر اقدامات در بازی د.و.د. مشخص می‌شود. فصل ۷ قوانین مفصل‌تری برای استفاده از تاس ۲۰ در بازی ارائه می‌کند.

## دست بالا و دست پایین
گاهی تاس سنجش توانایی، تاس حمله یا تاس نجات توسط شرایط خاصی به نام دست بالا و دست پایین تغییر می‌کند. دست بالا شرایط مثبت اطراف انداختن تاس ۲۰ را نشان می‌دهد، در حالی که دست پایین نشانگر شرایط مخالف است. وقتی دست بالا یا دست پایین دارید، وقتی تاس می‌اندازید، یک تاس ۲۰ دیگر هم بیندازید. اگر دست بالا دارید، عدد بالاتر را بردارید و اگر دست پایین دارید، عدد پایین‌تر را بردارید.

برای مثال، اگر دست پایین داشته باشید و ۱۷ و ۵ بیندازید، ۵ را برمی‌دارید. اگر به جای آن دست بالا داشته باشید و این عدد را بیندازید، ۱۷ را برمی‌دارید.
قوانین مفصل‌تر دست بالا و دست پایین در فصل ۷ ارائه شده است.

## ارجحیت با استثناها
این کتاب قوانینی دارد، به‌ویژه در بخش‌های ۲ و ۳، که نحوه‌ی بازی را مدیریت می‌کنند. با این حال، بسیاری از ویژگی‌های نژادی، ویژگی‌های کلاس، طلسم‌ها، جادویاب‌ها، قابلیت‌های هیولاها و عناصر دیگر بازی قوانین کلی را به نوعی می‌شکنند و استثنایی برای نحوه‌ی کار بقیه‌ی بازی خلق می‌کنند. این را به یاد داشته باشید: اگر قانونی خاص با قانونی کلی در تضاد باشد، قانون خاص برنده است.

استثناها در قوانین اغلب جزئی هستند. برای مثال، بسیاری از ماجراجویان مهارت با کمان بلند ندارند، اما هر الف جنگلی این مهارت را دارد چون ویژگی نژادی اوست. آن ویژگی یک استثنای جزئی در بازی خلق می‌کند. مثال‌های دیگر شکستن قانون واضح‌تر هستند. برای مثال، ماجراجویی معمولاً نمی‌تواند از دیوار عبور کند، اما برخی طلسم‌ها این کار را ممکن می‌کنند. جادو بیشتر استثناها در قوانین اصلی را تشکیل می‌دهد.

## گرد کردن
یک قانون کلی دیگر که باید از ابتدا بدانید این است که هر وقت در بازی عددی را تقسیم می‌کنید، اگر عدد کسری به دست آمد، به پایین گرد کنید حتی اگر اعشار برابر با نصف یا بیشتر باشد.
