# ماجراجویی‌ها

در بازی دیوها و دخمه‌ها گروهی از شخصیت‌ها به سفری ماجراجویانه قدم می‌گذارند که بازی‌گردان برایشان ترتیب داده است. هر شخصیت قابلیت‌های خاصی را در ماجراجویی به کار می‌گیرد که می‌تواند امتیازات توانایی و مهارت‌ها، ویژگی‌های کلاس، ویژگی‌های نژادی، تجهیزات و اشیای جادویی باشد. هر شخصیت با دیگری متفاوت است و نقاط قوت و ضعف‌ خاص خود را دارد، بنابراین بهترین گروه ماجراجویی گروهی است که شخصیت‌ها در آن یکدیگر را تکمیل کرده و ضعف‌های همراهانشان را پوشش دهند. ماجراجویان باید با یکدیگر همکاری کنند تا بتوانند ماجراجویی را با موفقیت به پایان برسانند.

ماجراجویی قلب تپنده بازی است؛ داستانی با آغاز، میانه و پایان. ممکن است بازی‌گردان ماجراجویی را خودش خلق کند یا آن را به صورت منتشرشده خریداری یا دانلود کرده و برای برآورده کردن نیازها و خواسته‌هایش تغییراتی در آن ایجاد کند. در هر صورت، ماجراجویی دارای یک فضای فانتزی است، چه یک دخمه زیرزمینی باشد، چه یک قلعه فرسوده، چه یک سرزمین وحشی یا یک شهر پرجنب‌وجوش.

هر ماجراجویی دارای شخصیت‌های متنوعی است: ماجراجویانی که توسط سایر بازیکنان خلق و بازی می‌شوند، و همچنین شخصیت‌های غیربازیکن (NPC). این شخصیت‌ها ممکن است حامی، متحد، دشمن، مزدور یا فقط شخصیت‌های فرعی در پس‌زمینه ماجراجویی باشند. اغلب، یکی از شخصیت‌های غیربازیکن، شروری است که نقشه‌هایش بخش زیادی از کنش‌های ماجراجویان را برمی‌انگیزد.

 شخصیت‌ها در طول ماجراجویی‌هایشان، با انواع مختلفی از موجودات، اشیا و موقعیت‌ها مواجه می‌شوند که باید به نحوی با آن‌ها تعامل کنند. گاهی ماجراجویان و سایر موجودات تلاش می‌کنند تا در نبرد یکدیگر را بکشند یا اسیر کنند. در برخی مواقع دیگر، ماجراجویان با یک موجود دیگر (یا حتی یک شی جادویی) صحبت می‌کنند تا به هدفی برسند. و اغلب، ماجراجویان زمان خود را صرف حل معما، عبور از موانع، پیدا کردن چیزی پنهان یا درک وضعیت کنونی می‌کنند. در همین حین، ماجراجویان جهان را کاوش می‌کنند، تصمیم می‌گیرند که کجا بروند و گام بعدی‌شان چه باشد.

ماجراجویی‌ها از نظر طول و پیچیدگی متفاوت هستند. یک ماجراجویی کوتاه ممکن است فقط چند چالش داشته باشد و ممکن است تکمیل آن بیش از یک جلسه بازی طول نکشد. یک ماجراجویی طولانی می‌تواند شامل صدها نبرد، تعامل و چالش‌های دیگر باشد و ممکن است تکمیل آن ده‌ها جلسه بازی طول بکشد و هفته‌ها یا ماه‌ها زمان واقعی را دربر بگیرد. معمولا پایان یک ماجراجویی با بازگشت ماجراجویان به تمدن برای استراحت و لذت بردن از دستاوردهایشان مشخص می‌شود.

اما این پایان داستان نیست. می‌توانید یک ماجراجویی را به عنوان یک قسمت از یک سریال تلویزیونی در نظر بگیرید که از چندین صحنه هیجان‌انگیز تشکیل شده است. یک کمپین‌ کل سریال است، یعنی یک رشته از ماجراجویی‌های متصل به هم، با گروهی ثابت از ماجراجویان که روایت داستان را از ابتدا تا انتها دنبال می‌کنند.

## سه ستون ماجراجویی
ماجراجویان می‌توانند برای هر کاری که در مخیله بازیکنانشان می‌گنجد تلاش کنند. با این حال، می‌توان اکثر فعالیت‌هایشان را در سه دسته کلی قرار داد: **کاوش**، **تعامل اجتماعی** و **نبرد**.

**کاوش** شامل گشت و گذار ماجراجویان در جهان و تعامل آن‌ها با اشیا و موقعیت‌هایی است که نیاز به توجه دارند. کاوش دادوستدی است بین بازیکنان، که توصیف می‌کنند شخصیت‌هایشان چه می‌کنند، و بازی‌گردان، که به بازیکنان می‌گوید چه اتفاقی به عنوان پیامد رخ می‌دهد. در مقیاس بزرگ، این می‌تواند شامل گذراندن یک روز برای عبور از یک دشت وسیع یا یک ساعت گشت و گذار در غارهای زیرزمینی باشد. در مقیاس کوچک‌تر، ممکن است به معنای کشیدن یک اهرم به‌دست یکی از شخصیت‌ها در یک اتاق دخمه باشد تا ببیند چه اتفاقی می‌افتد.

**تعامل اجتماعی** شامل صحبت کردن ماجراجویان با شخص یا چیزی دیگر است. این می‌تواند شامل درخواست از یک دیده‌بان اسیر برای فاش کردن ورودی مخفی لانه گابلین‌ها، گرفتن اطلاعات از یک زندانی نجات‌یافته، التماس برای بخشش از یک رئیس اورک یا متقاعد کردن یک آینه جادویی پرحرف برای نشان دادن مکانی دوردست به ماجراجویان باشد.

قوانین فصل‌های 7 و 8 و همین‌طور بسیاری از ویژگی‌های کلاس در فصل 3 و ویژگی‌های شخصیتی در فصل 4 به کاوش و تعامل اجتماعی می‌پردازند.

**نبرد**، که تمرکز فصل 9 است، شامل شخصیت‌ها و سایر موجودات است که در آن سلاح‌ها را به سمت یکدیگر می‌کشند، طلسم‌ها را می‌خوانند، برای گرفتن موقعیت بهتر مانور می‌دهند و غیره. همه این‌ها تلاشی است برای شکست دادن حریفانشان، خواه به قصد کشتن تمام دشمنان باشد یا گرفتن اسیر و یا وادار کردن آن‌ها به فرار. نبرد ساختارمندترین عنصر یک جلسه د.و.د. است، جایی که موجودات به نوبت حرکت می‌کنند تا اطمینان حاصل شود که همه فرصت عمل کردن دارند. حتی در یک نبرد تمام‌عیار، باز هم فرصت زیادی برای ماجراجویان وجود دارد تا کارهای دیوانه‌واری انجام دهند؛ مانند سر خوردن از پله‌ها روی یک سپر، بررسی محیط (شاید با فعال کردن یک اهرم مرموز) و تعامل با سایر موجودات، از جمله یاران، دشمنان و اشخاص بی‌طرف..

## شگفتی‌های جادو
معمولا ماجراجویی‌های د.و.د. بدون رخ دادن حداقل یک چیز جادویی به پایان نمی‌رسند. جادو خواه مفید باشد یا مضر، به‌طور مکرر در زندگی یک ماجراجو ظاهر می‌شود و تمرکز فصل‌های 10 و 11 نیز بر همین است.

در جهان‌های دیوها و دخمه‌ها، جادوگران کمیاب هستند، از توده مردم جدا شده‌اند و استعداد فوق‌العاده‌ای دارند. مردم عادی ممکن است به‌طور منظم شاهد اثرات جادو باشند، اما جادویی که آن‌ها می‌بینند معمولاً کم‌اهمیت است، مثلاً یک هیولای جادویی، آشکارا به حقیقت پیوستن یک دعا، یا یک جادوگر که در خیابان‌ها قدم می‌زند و یک محافظ جان‌یافته همراهش است. 

اما برای ماجراجویان، جادو کلید بقا است. بدون جادوی شفابخش راهبان و پهلوانان، ماجراجویان به‌سرعت بر اثر زخم‌هایشان از پا درمی‌آمدند. بدون حمایت جادویی روحیه‌بخش رامشگران و راهبان، جنگجویان ممکن است توسط دشمنان قدرتمند مغلوب شوند. بدون قدرت محض و انعطاف‌پذیری جادوی جادوگران و کاهنان، هر تهدیدی ده برابر می‌شد.

جادو همچنین ابزار محبوب شروران است. بسیاری از ماجراجویی‌ها را جادوگرانی هدایت می‌کنند که می‌خواهند از جادو برای رسیدن به اهداف شرورانه‌شان استفاده کنند. مثلاً رهبر یک فرقه که تلاش می‌کند تا ایزدی را که در اعماق دریا به خواب رفته است بیدار کند؛ یک عجوزه‌ی پیر که جوانان را می‌رباید تا نیروی حیاتی‌شان را با جادو بمکد؛ یک جادوگر دیوانه که تلاش می‌کند تا ارتشی از آدم‌واره‌ها را با شبیه‌سازی زندگی زنده کند؛ اژدهایی که مراسمی جادویی آغاز می‌کند تا به عنوان ایزد نابودی ظهور کند؛ این‌ها فقط برخی از تهدیدهای جادویی هستند که ماجراجویان ممکن است با آن‌ مواجه شوند. ماجراجویان هم با جادوی خودشان، به شکل طلسم‌ها و اشیای جادویی، می‌توانند بر آن‌ها چیره شوند!

