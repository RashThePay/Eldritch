---
sidebar_position: 0.5
---
# مقدمه
بازی نقش‌آفرینی دیوها و دخمه‌ها دربارهٔ قصه‌گویی در جهان‌های شمشیر و جادو است. این بازی عناصر مشترکی با بازی‌های کودکی دارد که در آن‌ها خود را به جای شخصیت‌های خیالی می‌گذاریم. مثل آن بازی‌ها، د.و.د. بر پایهٔ تخیل است. دربارهٔ تصور کردن قلعه‌ای بلند زیر آسمان طوفانی است و فکر کردن به اینکه یک ماجراجوی فانتزی چطور ممکن است به چالش‌هایی که آن صحنه ارائه می‌کند واکنش نشان دهد.

> **بازی‌گردان:** بعد از گذشتن از کوه‌های ناهموار، جاده ناگهان به سمت شرق می‌پیچد و قلعهٔ ریون‌لافت پیش روی شما قد برافراشته است. برج‌های سنگی فرسوده در سکوت نظاره‌گر جاده‌ای هستند که به قلعه می‌رسد. شبیه برجک‌های متروکه به نظر می‌رسند. فرای این برجک‌ها، شکافی عمیق و گسترده است که در مهٔ زیرین ناپدید می‌شود. پل متحرک بر روی شکاف، به یک ورودی طاقی‌شکل به حیاط قلعه می‌رسد.  
    زنجیرهای پل متحرک در باد ناله می‌کنند، آهن زنگ‌زده‌شان زیر وزن پل به سختی تاب آورده است. از بالای دیوارهای بلند، گارگویل‌های سنگی از حفره‌های خالی به شما خیره شده‌اند و لبخند وحشتناکی بر لب دارند. یک دروازهٔ چوبی پوسیده، سبزشده از رویش گیاهان، در تونل ورودی آویزان است. فرای این دروازه، درهای اصلی قلعهٔ راونلافت باز است و نوری گرم و دلنشین به حیاط می‌تابد.  
    **فیلیپ (در نقش گارث):** می‌خوام گارگویل‌ها رو نگاه کنم. احساس می‌کنم فقط مجسمه نیستن.  
    **امی (در نقش ریوا):** پل متحرک به نظر ناپایدار میاد. می‌خوام ببینم چقدر محکمه. فکر می‌کنی می‌تونیم از روش رد شیم یا زیر وزنمون فرومی‌پاشه؟  

برخلاف بازی کودکانه‌ی نقش‌ بازی کردن، د.و.د. ساختاری به داستان‌ها می‌دهد، راهی برای تعیین پیامدهای فعالیت‌های ماجراجویان مشخص می‌کند. بازیکنان تاس می‌اندازند تا مشخص کنند حمله‌شان به هدف می‌خورد یا نه، یا اینکه آیا ماجراجویان می‌توانند از صخره بالا بروند، از ضربهٔ آذرخشی جادویی کنار بپرند یا کار خطرناک دیگری انجام دهند. هر چیزی ممکن است، اما تاس‌ها برخی پیامدها را محتمل‌تر از بقیه می‌کنند.

> **بازی‌گردان:** اوکی، یکی یکی. فیلیپ، داری به گارگویل‌ها نگاه می‌کنی؟  
    **فیلیپ:** آره. نشونه‌ای هست که ممکنه موجود باشن نه تزئین؟  
    بازی‌گردان: یک تاس سنجش هوش بینداز.  
    **فیلیپ:** آیا مهارتم در کندوکاو به کار میاد؟  
    **بازی‌گردان:** حتماً!  
    **فیلیپ (یک تاس۲۰ می‌اندازد):** اوه. هفت.  
    **بازی‌گردان:** به نظرت تزئین هستن. و امی، ریوا داره پل متحرک رو بررسی می‌کنه؟  

در بازی دیوها و دخمه‌ها، هر بازیکن یک ماجراجو (که شخصیت هم نامیده می‌شود) خلق می‌کند و با ماجراجویان دیگر (که توسط دوستانشان بازی می‌شوند) تیم می‌شود. با همکاری هم، گروه ممکن است یک دخمهٔ تاریک، شهری ویران‌شده، قلعه‌ای نفرین‌شده، معبدی گم‌شده در اعماق جنگل یا غاری پر از گدازه زیر کوهی مرموز را کاوش کنند. ماجراجویان می‌توانند معما حل کنند، با شخصیت‌های دیگر صحبت کنند، با هیولاهای فانتزی بجنگند و جادویاب‌های شگفت‌انگیز و گنج‌های دیگر پیدا کنند.

اما یکی از بازیکنان نقش بازی‌گردان (DM) را بر عهده می‌گیرد؛ رهبر قصه‌گو و داور بازی. بازی‌گردان ماجراجویی خلق می‌کند برای شخصیت‌ها که از خطراتش جان سالم به در ببرند و تصمیم بگیرند کدام مسیر را کاوش کنند. بازی‌گردان ممکن است ورودی قلعهٔ راونلافت را توصیف کند و بازیکنان تصمیم بگیرند که می‌خواهند شخصیت‌هایشان چه کاری انجام دهند. آیا از روی پل متحرکٔ خطرناک عبور خواهند کرد؟ خودشان را با طناب به هم ببندند تا اگر پل متحرک شکست، احتمال افتادن‌شان کمتر شود؟ یا طلسمی بخوانند تا آنها را از روی شکاف عبور دهد؟

سپس بازی‌گردان نتایج فعالیت‌های ماجراجویان را تعیین می‌کند و آنچه را تجربه می‌کنند را روایت می‌کند. چون بازی‌گردان می‌تواند برای واکنش به هر کاری که بازیکنان انجام می‌دهند بداهه‌پردازی کند، د.و.د. انعطاف‌پذیری بی‌پایانی دارد و هر ماجراجویی می‌تواند هیجان‌انگیز و غیرمنتظره باشد.

بازی پایانی واقعی ندارد؛ وقتی یک داستان یا جستجو تمام می‌شود، دیگری می‌تواند شروع شود و یک **کمپین‌** را شکل دهد. بسیاری از کسانی که بازی می‌کنند کمپین‌هایشان را برای ماه‌ها یا سال‌ها ادامه می‌دهند، هر هفته یا بیشتر با دوستانشان جمع می‌شوند تا داستان را از جایی که رها کرده بودند ادامه دهند. ماجراجویان در طول کمپین‌ قوی‌تر می‌شوند. هر هیولایی که شکست داده می‌شود، هر ماجراجویی که به پایان می‌رسد و هر گنجی که به دست می‌آید، نه تنها به داستان ادامه می‌دهد، بلکه قابلیت‌های جدیدی برای ماجراجویان به ارمغان می‌آورد. این افزایش قدرت در سطح ماجراجو منعکس می‌شود.

در بازی دیوها و دخمه‌ها برنده و بازنده به معنای معمول وجود ندارد. بازی‌گردان و بازیکنان با هم یک داستان هیجان‌انگیز از ماجراجویان شجاع خلق می‌کنند که با خطرات مرگبار مواجه می‌شوند. گاهی ممکن است ماجراجویی به پایان وحشتناکی برسد، پاره‌پاره‌شده توسط هیولاها یا کشته‌شده توسط یک شرور مخوف. با این حال، ماجراجویان دیگر می‌توانند به دنبال جادوی قدرتمندی بروند تا هم‌گروهی‌شان را که افتاده برانگیزانند یا بازیکن ممکن است شخصیت جدیدی خلق کند تا ادامه دهد. ممکن است گروه نتوانند یک ماجراجویی را با موفقیت به پایان برسانند، اما اگر همه خوش گذرانده باشند و داستانی به‌یادماندنی خلق کرده باشند، همه برنده‌اند.

