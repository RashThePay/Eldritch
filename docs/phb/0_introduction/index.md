---
sidebar_position: 0.5
---
# مقدمه
بازی نقش‌آفرینی دیوها و دخمه‌ها درباره‌ی قصه‌گویی در جهان‌های شمشیر و جادو است. این بازی عناصر مشترکی با بازی‌های کودکی دارد که در آن‌ها خود را به جای شخصیت‌های خیالی می‌گذاریم. مثل آن بازی‌ها، د.و.د. بر پایه‌ی تخیل است. درباره‌ی تصور کردن قلعه‌ای بلند زیر آسمان طوفانی و فکر کردن به اینکه یک ماجراجوی فانتزی چطور ممکن است به چالش‌هایی که آن صحنه ارائه می‌کند واکنش نشان دهد.

> **بازی‌گردان:** بعد از اینکه از کوه‌های ناهموار رد شدید، جاده یهو می‌پیچه به سمت شرق و قلعه ریون‌لافت رو می‌بینید که قد علم کرده جلوتون. برج‌های سنگی فرسوده تو سکوت دارن جاده‌ای که به قلعه می‌رسه رو نظاره می‌کنن. شبیه برجک‌های متروکه هستن. پشت این برجک‌ها، یه شکاف عمیق و بزرگ هست که تو مه گم می‌شه. یه پل متحرک روی شکاف هست که به یه ورودی طاقی شکل به حیاط قلعه می‌رسه.  
    زنجیرهای پل تو باد ناله می‌کنن و آهنشون زنگ زده و زیر وزن پل تاب آورده. از بالای دیوارای بلند، گارگویل‌های سنگی از تو حفره‌ها دارن بهتون خیره می‌شن و یه لبخند وحشتناک رو لبشونه. یه دروازه چوبی پوسیده و سبز که پر از گیاهه، تو تونل ورودی آویزونه. دروازه اصلی قلعه هم بازه و نور گرم و دلنشینی داره به حیاط می‌تابه.  
    **فیلیپ (در نقش گارث):** می‌خوام گارگویل‌ها رو نگاه کنم. احساس می‌کنم فقط مجسمه نیستن.  
    **امی (در نقش ریوا):** پل متحرک به نظر ناپایدار میاد. می‌خوام ببینم چقدر محکمه. فکر می‌کنی می‌تونیم از روش رد شیم یا زیر وزنمون فرومی‌پاشه؟  

برخلاف بازی کودکانه‌ی نقش‌ بازی کردن، د.و.د. ساختاری به داستان‌ها می‌دهد و راهی برای تعیین پیامدهای فعالیت‌های ماجراجویان مشخص می‌کند. بازیکنان تاس می‌اندازند تا مشخص کنند حمله‌شان به هدف می‌خورد یا نه، یا اینکه آیا ماجراجویان می‌توانند از صخره بالا بروند، از ضربه‌ی آذرخشی جادویی کنار بپرند یا کار خطرناک دیگری انجام دهند. هر چیزی ممکن است، اما تاس‌ها برخی پیامدها را محتمل‌تر از بقیه می‌کنند.

> **بازی‌گردان:** اوکی، یکی یکی. فیلیپ، داری به گارگویل‌ها نگاه می‌کنی؟  
    **فیلیپ:** آره. نشونه‌ای هست که ممکنه زنده باشن نه تزئینی؟  
    بازی‌گردان: یک تاس سنجش هوش بنداز.  
    **فیلیپ:** مهارتم در کندوکاو به کار میاد؟  
    **بازی‌گردان:** حتماً!  
    **فیلیپ (یک تاس۲۰ می‌اندازد):** اوه. هفت.  
    **بازی‌گردان:** به نظرت تزئینی هستن. و امی، ریوا داره پل متحرک رو بررسی می‌کنه؟  

در بازی دیوها و دخمه‌ها، هر بازیکن یک ماجراجو (که شخصیت هم نامیده می‌شود) خلق می‌کند و با ماجراجویان دیگر (که دوستانشان آن‌ها را بازی می‌کنند) تیم می‌شود. با همکاری هم، گروه ماجراجویان می‌توانند یک دخمه‌ی تاریک، شهری ویران‌شده، قلعه‌ای نفرین‌شده، معبدی گم‌شده در اعماق جنگل یا غاری پر از گدازه زیر کوهی مرموز را کاوش کنند. ماجراجویان می‌توانند معما حل کنند، با شخصیت‌های دیگر صحبت کنند، با هیولاهای فانتزی بجنگند و اشیای جادویی شگفت‌انگیز و گنج‌های دیگر پیدا کنند.

اما یکی از بازیکنان نقش بازی‌گردان (DM) را بر عهده می‌گیرد؛ رهبر قصه‌گویی و داور بازی. بازی‌گردان برای شخصیت‌ها ماجراجویی خلق می‌کند که از خطراتش جان سالم به در ببرند و تصمیم بگیرند کدام مسیر را کاوش کنند. بازی‌گردان ممکن است ورودی قلعه‌ی ریون‌لافت را توصیف کند و بازیکنان تصمیم بگیرند که می‌خواهند شخصیت‌هایشان چه کاری انجام دهند. آیا از روی پل متحرکٔ خطرناک عبور خواهند کرد؟ خودشان را با طناب به هم ببندند تا اگر پل متحرک شکست، احتمال افتادن‌شان کمتر شود؟ یا طلسمی بخوانند تا آن‌ها را از روی شکاف عبور دهد؟

سپس بازی‌گردان نتایج فعالیت‌های ماجراجویان را تعیین می‌کند و آنچه را تجربه می‌کنند روایت می‌کند. چون بازی‌گردان می‌تواند برای واکنش به هر کاری که بازیکنان انجام می‌دهند بداهه‌پردازی کند، د.و.د. انعطاف‌پذیری بی‌پایانی دارد و هر ماجراجویی می‌تواند هیجان‌انگیز و غیرمنتظره باشد.

بازی پایانی واقعی ندارد؛ وقتی یک داستان یا ماموریت تمام می‌شود، داستان یا ماموریت دیگری می‌تواند شروع شود و یک کمپین را شکل دهد. بسیاری از کسانی که بازی می‌کنند کمپین‌هایشان ماه‌ها یا سال‌ها طول می‌کشد و هر هفته یا بیشتر با دوستانشان جمع می‌شوند تا داستان را از جایی که رها کرده بودند ادامه دهند. ماجراجویان در طول کمپین‌ قوی‌تر می‌شوند. هر هیولایی که شکست داده می‌شود، هر ماجراجویی که به پایان می‌رسد و هر گنجی که به دست می‌آید، نه تنها به پیشرفت داستان کمک می‌کند، بلکه قابلیت‌های جدیدی برای ماجراجویان به ارمغان می‌آورد. این افزایش قدرت در سطح ماجراجو منعکس می‌شود.

در بازی دیوها و دخمه‌ها برنده و بازنده به معنای معمول وجود ندارد. بازی‌گردان و بازیکنان با هم یک داستان هیجان‌انگیز از ماجراجویان شجاع خلق می‌کنند که با خطرات مرگبار مواجه می‌شوند. گاهی ممکن است ماجراجویی به پایان وحشتناکی برسد، تکه‌پاره شدن به‌چنگ هیولاها یا کشته شدن به‌دست یک شرور مخوف. با این حال، ماجراجویان دیگر می‌توانند به دنبال جادوی قدرتمندی بروند تا هم‌گروهی مرده‌شان را زنده کنند یا آن بازیکن ممکن است شخصیت جدیدی خلق کند تا به بازی ادامه دهد. ممکن است گروه نتوانند یک ماجراجویی را با موفقیت به پایان برسانند، اما اگر همه خوش گذرانده باشند و داستانی به‌یادماندنی خلق کرده باشند، همه برنده‌اند.

